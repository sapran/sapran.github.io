---
layout: post
title: Трохи про блокчейн,
subtitle: штучний інтелект, машинне навчання та великі дані в кібербезпеці
date: 2018-08-27
author: Vlad Styran
excerpt_separator: <!-- more -->
---
![BlockChainJackson](/img/blockchain_jackson.jpeg)

Якщо ви спитаєте в людини, яка хоч трохи знається на кібербезпеці, поради щодо найефективніших засобів захисту від кібер-загроз, то почуєте приблизно таке.
<!-- more -->

1. Оновлюйтесь. От просто оновлюйте регулярно софт і операційну систему і все. Бажано автоматично. Всі тотальні кібер-інциденти з трагічними наслідками ставалися через застаріле та вразливе програмне забезпечення. (Підказка: доведеться заплатити за всі ліцензії, а шо ви думали).

2. Не використовуйте однакові паролі. Якшо ваш пароль утирять в одному місці, його одразу ж спробують використати в усіх інших. Буде якось по-дурному втратити поштову скриньку через вразливість у веб-крамниці парфумів. (Підказка: ну ви здогадалися, шо паролі мають бути складні, але вам суттєво спростить життя використання парольного менеджеру).

3. Увімкніть скрізь другий фактор. Бо він вже скрізь є. І тоді складність викрадення у вас облікового запису одразу ж відлітає в космос. Якщо його десь нема, то це десь – неважливе. А скрізь де важливо – він вже є. (Підказка: популярні парольні менеджери допоможуть централізовано зберігати матеріал другого фактору та надійно його бекапити).

4. Використовуйте шифрування комунікацій з кінця в кінець. Всі поважні месенджери це підтримують за замовчуванням, а решта надають як опцію. Якшо хтось не підтримує – видаляйте. З Е2Е-шифруванням ваші комунікації будуть захищені найкращим чином, щоправда деякі розробники все ще будуть мати змогу відслідковувати з ким ви спілкуєтесь. (Підказка: Signal найкращий вибір, а WhatsApp хоч і належить Facebook, але поки що найближча альтернатива).

5. Не вимикайте Defender у Windows. Всі антивіруси неефективні, цей принаймні йде на здачу з віндою і за нього не треба платити окремо. (Підказка: тут є підгрунтя для дискусії, але я я дуже впертий, тому ви все одно капітулюєте).

Отже, ці п'ять порад захистять вас від переважної більшості загроз та зловмисників. Тепер увага, питання: де тут є простір для застосування блокчейну, бігдати, машинльорнінгу або, тьфу-тьфу-тьфу, штучного інтелекту?

Що з цього є настільки складною інженерною задачею, щоб вимагати використання розпіарених новітніх технологій? Хіба що п'ятий пункт про антивіруси. І навернуті таким чином двіжкі будуть мати набагато більше хибних спрацьовувань, вимагатимуть постійної уваги кваліфікованого персоналу, та коштуватимуть просто нереальних бабок. А у випадку виконання пунктів 1-4 будуть майже так само непотрібними, як і звичайні сигнатурно-евристичні авери.

Тому на мою скромну думку в користувацькій (AKA consumer) кібербезпеці поки що немає місця для баззвордів типу Blockchain, Big Data, AI, ML та решти булшиту. І якщо ви бачите рекламу, яка намагається виїхати на використанні цих новомодних слівець – скоріш за все до вас підкрадаються шахраї.

Дякую за увагу, тисніть лайки та рекомендуйте друзям. І не забудьте підписатися натиснувши Follow. Тому що кожен раз, коли в мене з'являється новий фоловер, десь у цьому світі неповнолітній хакер обирає світлу сторону. Тру сторі.
