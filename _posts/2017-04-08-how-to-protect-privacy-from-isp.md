---
layout: post
title: Як зберегти приватність відвідувань вебсайтів
subtitle: від власного інтернет-провайдера
date: 2017-04-08
author: Vlad Styran
excerpt_separator: <!-- more -->
---
Останнім часом, зважаючи на неприємні новини з-за океану про відміну Конгресом США вимог щодо приватності метаданих відвідування інтернету, досить часто постає питання "а що ж робити?"
Відклавши політичні та суспільні компоненти проблеми, якими най опікуються резиденти та громадяни Штатів, перейду до суто технічного розв'язання. Коли мова йде про вашого інтернет-сервіс провайдера (ISP), є два популярні та дієві способи приховати від нього практично всю вашу активність в мережі. Це Tor та VPN.
<!-- more -->

Tor здійснює трошки більше ніж просто приховування вашого трафіку. По суті це величезна розподілена мережа, яка шифрує трафік від вашого пристрою до точки виходу з неї (але не за її межами), та при цьому додає вашим діям відносної анонімності. Відносної, тому що абсолютної анонімності в інтернеті немає, проте Tor це непоганий варіант, якщо вашим опонентом є "вичіслітєль по ІР", а не FBI чи ФСБ. Хоча щодо ФСБ в мене сумніви, але я б не радив ризикувати.

Віртуальна приватна мережа (VPN) анонімності не гарантує, але від прослуховування на обладнанні інтернет-провайдера захистить. Під'єднуючись до VPN, ви встановлюєте зашифрований тунель від вашого пристрою до серверу VPN-провайдера (або вашого власного VPN-серверу, якщо аж настільки припекло). Звісно ж, VPN-провайдери теж не янголи, але більшість з них отримує за послуги ваші гроші, а не гроші рекламодавців, жадібних до журналів ваших відвідувань. Отже, є VPN-провайдери з гарною репутацією, яких не соромно й друзям порадить.

Важливе зауваження. Ані Tor, ані VPN не гарантують вам приватності за межами мережі/тунелю. Отже, використовуючи ці технології, переконайтеся, що "завертаєте" в них лише комунікації, які самі по собі захищені шифруванням. Тобто, що відвідуєте веб-сайти по протоколу HTTPS та спілкуєтеся з друзями в програмах, які здійснюють шифрування даних. В противному випадку, особливо коли мова йде про Tor, ваші дані можуть опинитися навіть в більшій небезпеці, ніж зазвичай.

Список рекомендованих VPN-провайдерів міститься в настановах щодо персональної кібербезпеки під кодовою назвою Don't Click Shit: [https://github.com/sapran/dontclickshit#Користуйтеся-vpn](https://github.com/sapran/dontclickshit#Користуйтеся-vpn)

Охочім отримати досвід з використання Tor – сюди: [https://www.torproject.org](https://www.torproject.org)

Бережіться.