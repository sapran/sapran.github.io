---
layout: post
title: Як видалити аккаунт з ВКонтакте і Однокласники
subtitle: та перенести Mail.Ru та Yandex Mail на GMail
date: 2016-07-11
author: Vlad Styran
---

В [минулому пості](/2016-07-10-why-remove-accounts-from-russian-social-networks/) я спробував пояснити, чому користуватися інтернет-сервісами, розташованими на території РФ, це проти людської природи. Сподіваюся, на вас це подіяло, тому ось декілька порад щодо того, як позбутися цих шкідливих звичок.

По-перше, все виявилося навіть гірше, ніж я думав. Ні в ВКонтакте, ні в Однокласниках я не знайшов можливості експортувати дані користувача. Які, до речі, є в усіх популярних сервісах з часів заснування Facebook. Таким чином, еволюція зазначених вище сервісів зупинилася десь на рівні MySpace, в якому такої кнопки ще не було.

Щоправда для ВКонтакте є якийсь [скрипт дворічної давнини](https://github.com/wcoder/vk-export) на GitHub, сумніваюся, що він працює. В будь-якому разі, якщо можливість експорту існує, то вона реалізована третіми постачальниками.

Щодо електронної пошти, тут ситуація набагато краща. Через те, що пошта працює по стандартним протоколам та RFC, мігрувати будь-яку поштову скриньку у Google Mail зовсім просто користуючись ось цими порадами: [3 ways to move email from other accounts to Gmail](https://support.google.com/mail/answer/56283). Для повного переносу даних треба обрати перший варіант, а після міграції налаштувати у старому поштовому сервісі безумовне переправлення на нову адресу без збереження копій у старій поштовій скриньці. Ще можна налаштувати автовідповідач, в якому повідомити відправникам нову адресу електронної пошти та попросити в майбутньому використовувати саме її. Після двох-трьох місяців в такому режимі, коли всі ваші контакти вже будуть в курсі змін, що відбулися, стару поштову скриньку можна буде видалити назавжди.

З видаленням аккаунтів в поштових сервісах все більш-менш зрозуміло, а от знайти посилання, за якими можна видалитися з Однокласників та ВКонтакте, з першої спроби мені не вдалося. Дякувати Гуглу, багато часу пошук не забрав: очевидно, це популярна тема. Отже, видалитися з зазначених сервісів можна ось так:

* Видалитися з Однокласників. Ідемо на [умови надання сервісу](https://ok.ru/regulations) та натискаємо на посилання про видалення аккаунту в самому кінці сторінки. Після відповіді на питання що ж нам у них не сподобалось та введення паролю все закінчиться.

* Видалитися з ВКонтакте. Переходимо на таку адресу – [https://vk.com/settings?act=deactivate](https://vk.com/settings?act=deactivate), обираємо причину, і все – тепер ви вільна людина.

Якщо в когось з читачів є інформація щодо методів експорту котиків та листування з колишніми з ОК та ВК – прошу поділитися з метою покращення КПД цього посту. Дякую заздалегідь.
