---
layout: post
title: Чому варто видалити аккаунт з ВКонтакте і Однокласники
subtitle: а про Mail.Ru та Yandex Mail навіть мова не йде
date: 2016-07-10
author: Vlad Styran
---

Багатьом відомо, що з 20 липня та 1 серпня 2016 р. в Російській Федерації вступає в дію низка "антитерористичних" поправок до законів, які вкупі носять назву "пакет Ярової". Про подробиці змін, які вже ухвалені парламентом та президентом, ви можете почитати [ось тут](http://news.liga.net/news/politics/11590887-putin_podpisal_paket_yarovoy.htm), але якщо коротко, то тепер російські спецслужби та правоохоронні органи мають оперативний доступ до усіх даних користувачів соцмереж, поштових та інших інтернет-сервісів, які знаходяться в юрисдикції РФ, протягом 6 місяців. Саме на цей термін нові правила вимагають операторів зберігати переписку користувачів.

{:refdef: style="text-align: center;"}
![Picture credits: Vasia Lozhkin http://vasya-lozhkin.ru/](/img/rodina.jpg){:width="50%"}
{:refdef}

Якщо з якихось невідомих мені причин ви досі користуєтесь інтернет-сервісами російського виробництва, я рекомендую вам переглянути цей підхід у бік міграції на послуги, які розташовані в якійсь більш цивілізованій юрисдикції. Тим більше, що якість такого продукту у 100% випадків буде значно вищою.

Якщо ваш основний аргумент це те, що ви все одно не зберігаєте у соцмережах ніякої чутливої інформації, я пропоную вам подумати про наступне. Чи знаєте ви, що додатково до даних, які ви свідомо завантажуєте у соцмережі, вони збирають про вас певний набір мета-даних, таких як ваше розташування підчас користування сервісом, а також дані про розташування місць, в яких були зроблені ваші фото? Інші приклади метаданих складають контакти та інтенсивність переписки з кожним з них, періодичність користування сервісами та характер переходів по зовнішнім посиланням, і звичайно ж ваші вподобання щодо реклами, яку вам пропонують соцмережі, адже це їхня основна бізнес-модель. Це якщо ми говоримо про дані, які зберігають сервіс-провайдери. А що ж щодо того, куди ці дані потім передаються?

Як усім нам відомо, безкоштовного сиру без неприємних наслідків майже не буває. "Правило буравчика" в цьому випадку звучить так: якщо вам не доводиться за щось платити, то ви не клієнт, ви – товар. У випадку з соціальними мережами це справедливо на всі сто: клієнтом соцмережі є не її користувачі, які безкоштовно насолоджуються радістю спілкування. Клієнтами є ті, хто платить гроші, тобто всілякі рекламодавці, аналітичні агенції, власники бізнесу що рекламується тощо.

У більшості країн до цього переліку можна додати ще й державні спецслужби та правоохоронні органи, щоправда платити за послуги не в їхньому стилі, тому вони створюють закони, згідно з якими інтернет-сервіс-провайдери змушені надавати їм доступ до даних користувачів, якщо хочуть здійснювати діяльність на їхній території. Але в деяких юрисдикціях для отримання такого доступу слідчому треба отримати ордер в суді, так само, як і на обшук оселі чи офісу. А в деяких, таких як Російська Федерація в найближчому майбутньому, ці неприємні незручності відсутні.

Отже, якщо ви вирішили адекватно відреагувати на майбутні зміни в угодах про надання послуг російських постачальників інтернет-сервісів, до ваших послуг купа альтернатив. Більшість з них, звичайно, змушені виконувати закони США та Євросоюзу, тобто через ордер до них мають доступ Європол, ФБР та інші. З тієї ж причини, необмежений стрімінг піратської музики з них теж дещо ускладнений, але це однозначно менша з двох зол.

Я спробую зібрати в наступному пості декілька порад щодо того, як видалити аккаунти в уразливих соцмережах та як архівувати ваші дані, які там зберігаються.
