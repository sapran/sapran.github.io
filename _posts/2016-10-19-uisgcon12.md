---
layout: post
title: Про підготовку до UISGCON 12
subtitle: 
date: 2016-10-19
author: Vlad Styran
excerpt_separator: <!-- more -->
---

Громадськість вимагає, тому напишу про [UISGCON12](https://12.uisgcon.org). Стисло, сухо, але вибачте, на більше немає часу :)

Отже, UISGCON12 цього року буде суттєво оновлений – за низкою критеріїв, ось вам пара.

По-перше, конференція пройде **у два дні**, п'ятницю та суботу 25-26 листопада. Ми вже два роки не вміщаємося в один день, до того ж цілі категорії відвідувачів просто фізично не можуть відвідати подію в робочий/навчальний день, тому це було неминуче.
<!-- more -->

По-друге, вхід цього року **платний**. Це рішення назрівало давно і я радий, що воно нарешті прийняте. Незалежна конференція, якою ми старанно є з самого початку, не повинна на 100% спиратися на спонсорське фінансування. Так, спонсори у конференції будуть, але цього разу (і я сподіваюся, що й надалі) це буде вже не вузьке коло компаній, від яких оргкомітет може очікувати етичної поведінки, а набагато більше число кандидатів, які розуміють пропорцію свого внеску та відповідальність перед спільнотою, яка при цьому теж "в долі".

Ціна квитків вища за символічну, але значно нижча від ринкової. Квитків аж три типи: на один день, на обидва, та студентський, який на два дешевше ніж звичайний на один. Як обрати день відвідування? Я раджу орієнтуватися по [програмі](https://12.uisgcon.org/program), зважаючи на те, що перший день буде більш лекційним, а другий – більш практичним.

До того ж, існують досить практичні способи ~~хакнути процес реєстрації~~ отримати квитки не безкоштовно, але "не за гроші". Наприклад, кожен зі спонсорів та партнерів конференції отримує певну квоту, яку розподіляє на свій розсуд. Це зайвий привід нагадати вашому інтеграторові або консультанту, що в Україні є спільнота ІБ і в неї є щорічна конференція :) Також, будь-який популярний медійний діяч, чи то блогер, чи то подкастер, може виступити інформаційним партнером та поширити інформацію про конфу, отримавши аж два квитки безкоштовно. Все, підказки скінчилися, всю іншу інфу шукайте на сайті.

Про CTF зараз важко щось писати, тому що важко не заспойлити. Просто скажу, що на відміну від низки змагань, які мені довелося спостерігати останнім часом, у нашому всі завдання будуть мати відношення до інформаційної безпеки. Про початок реєстрації повідомлю згодом, але вимоги до участі не будуть відрізнятися: беріть з собою ваші калі та бурпи, буде двіж.

Щоб залишатися в курсі, підписуйтесь на [Фейзбух](https://www.facebook.com/ngouisg/) та [Твітер](https://twitter.com/UISGCON), стежте за [новинами на сайті](https://12.uisgcon.org/news). Ну і [реєструйтеся](https://arm.frontmanager.com.ua/PublicAPI/WidgetStep1.aspx?__uid=sV7P8tRjXItQAYaDpI7kDg%20%20&event=891878564), кількість квитків обмежена, а продано вже багацько :)

Залишайтеся в безпеці.