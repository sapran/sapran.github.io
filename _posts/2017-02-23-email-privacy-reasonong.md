---
layout: post
title: Про приватність електронної пошти
subtitle: 
date: 2017-02-23
author: Vlad Styran
excerpt_separator: <!-- more -->
---

Коли я "проповідую" використання простих та доступних інструментів досягнення приватності в інтернеті, нерідко доводиться чути голоси поодиноких скептиків, які впевнені в тому, що ця приватність ілюзорна. Наприклад, що замінюючи Yandex або Mail.ru на GMail або іншу службу, що розташована в більш цивілізованій юрисдикції, ми не дуже й підвищуємо рівень приватності.

Поясню свою позицію.
<!-- more -->

По-перше, тримати будь-які дані, тим більше електронну пошту, в Росії – це ідіотизм. В тому числі, якщо мова йде про її власних громадян.

По-друге, якщо чесно, в плані моніторингу даних та поводження з ними, я американському уряду довіряю більше, ніж українському. Тому для мене розташування електронної пошти в Штатах є більш прийнятним.

По-третє, якщо ви використовуєте електронну пошту в цілях, які вимагають підвищеної конфіденційності, тоді з вами щось дуже системно не так. Електронна пошта – це не засіб для приватного листування. Приватні розмови повинні відбуватися або ефемерно (без збереження будь-яких слідів, в ідеалі - tête-à-tête), або за допомогою більш прогресивних інструментів, ніж "мило" (якому цього року виповнюється сорок), або ж в зашифрованому вигляді. При цьому в останньому випадку ви а) все одно залишите спецслужбам метадані повідомлень, яких зазвичай достатньо для з'ясування більшості обставин листування (кому, коли, і як часто ви пишете); та б) привернете до себе увагу тих самих спецслужб, тому що всі захищені криптою листи неодмінно потрапляють до їхнього фокусу.

До того ж, багатьом, напевно, відомо, що ані США, ані більшість європейських країн не відрізняються повагою до приватності іноземців. Тому моя персональна порада – це, звичайно ж, [protonmail.com](protonmail.com). По-перше, він розташований в Швейцарії, якщо ви розумієте про що я. По-друге, всі листи в ньому шифруються додатково. Саме так, щоб отримати доступ до скриньки, треба ввести логін, пароль, та ще один ключ, який ви зберігаєте окремо на ваших пристроях. Додайте до цього шифрування засобами PGP, та ви отримаєте надійний захист від абсолютної більшості загроз приватності електронного листування.

Або просто поставте собі Signal чи WhatsApp.

Бережіться.