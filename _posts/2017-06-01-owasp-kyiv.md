---
layout: post
title: OWASP Kyiv
subtitle:
date: 2017-06-01
author: Vlad Styran
excerpt_separator: <!-- more -->
---
Може хтось звернув увагу, останнім часом в моїй стрічці почала з'являтися абревіатура OWASP. Це тепер буде відбуватися періодично, тому вважаю за потрібне пояснити, що то за звір.

![OWASP Kyiv Logo](/img/owasp_kyiv.jpg)
<!-- more -->

[OWASP](https://www.owasp.org/) (Open Web Application Security Project) це глобальна неприбуткова організація, яка займається розвитком безпеки програмного забезпечення. Ні для кого не новина, що в будь-якій програмі є вразливості, які можуть призвести до компрометації самої програми, системи в якій вона виконується, мережі в якій живе система тощо. В результаті використання вразливостей зловмисники можуть отримати доступ до секретних даних організації, приватних даних громадян, здійснювати перекази коштів, спотворювати інформацію та робити ще дуже багато поганих речей. Боротьбі з вразливостями й присвячена OWASP.

Для боротьби з вразливостями OWASP здійснює дослідницьку та просвітницьку роботу в галузі розробки програмного забезпечення та виробляє рекомендації з розробки менш вразливого ПЗ. Організація розгалужена та в кожному місті можна створити локальне відділення та проводити регулярні зустрічі – мітапи. Доступ на зустрічі вільний, на них можуть лунати доповіді досвідчених спеціалістів та обов'язково відбувається спілкування учасників.

Аудиторія зустрічей найширша, та в фокусі уваги OWASP три категорії:

1. Розробники програмного забезпечення, від рівня обізнаності яких залежить безпека ПЗ, а отже і наша з вами. Під словом "розробники" мається на увазі широкий спектр спеціалізацій, залучених до процесу побудови ПЗ: аналітики, архітектори, тестувальники, DevOps-інженери, програмісти тощо.

2. Спеціалісти з безпеки, теж в дуже широкому спектрі спеціалізацій: тестувальники безпеки, пентестери, аудитори, дослідники вразливостей, мисливці за баунті тощо.

3. Менеджери розробки, проектів, безпеки та усіх інших процесів, які мають відношення до або спираються на безпеку ПЗ.

Створивши відділення [OWASP Kyiv](https://www.owasp.org/index.php/Kyiv) ми надаємо змогу усім охочим приєднатися справи покращення безпеки в інтернеті. Щоб отримувати анонси зустрічей та інших подій, підписуйтеся OWASP Kyiv тут або на інших ресурсах, вказаних на офіційній сторінці: [https://www.owasp.org/index.php/Kyiv](https://www.owasp.org/index.php/Kyiv). Також, ми будемо публікувати матеріали зустрічей, презентації та відео, на цих ресурсах; з результатами першого мітапу можна [ознайомитися просто зараз](http://bit.ly/2sjBIoe).

Якщо вам цікаво взяти участь у зустрічі – слідкуйте за анонсами, реєструйтеся та приходьте. Якщо ви хочете поділитися з аудиторією власним досвідом, дослідженням, відвіданою конференцією, опанованим курсом навчання або іншою цікавою темою – повідомте про це та ставайте доповідачем. І що найважливіше, якщо серед ваших друзів, знайомих та колег є ті, кому необхідно, потрібно, або просто цікаво отримати знання з безпеки ПЗ – повідомте їм про те, що таке OWASP Kyiv та як на нього потрапити.

Бережіться.