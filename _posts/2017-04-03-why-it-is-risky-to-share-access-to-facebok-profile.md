---
layout: post
title: Чому небезпечно надавати доступ до вашого профілю в Facebook
subtitle: та інших соціальних мережах
date: 2017-04-03
author: Vlad Styran
excerpt_separator: <!-- more -->
---
Напевно, всім знайомі оці прикольні "тести", які видають вам правду жізні лишень отримавши "доступ до вашого профілю у Facebook та списку друзів". Дехто навіть підозрює, що вони становлять загрозу приватності. Але більшість вважає, що їхнє ім'я та email не є великою таємницею, а список друзів можна подивитися в профілі, отже… в мене нема чого красти.

Розбазарювати чи ні список друзів, це окрема цікава тема, але сьогодні давайте поговоримо про ваш профіль. Якщо ви вважаєте, що творців подібних "тестів" цікавить хто ви є і як з вами зв'язатися – ви наївно помиляєтесь. Насправді їх цікавить, які сайти ви відвідуєте, які посилання на них клікаєте, та які дані в них вводите. "Але ж Фейсбук про це не знає!" – скажете ви.  І це буде помилкою.
<!-- more -->

Кожен раз, коли ви заходите на веб-сайт, який має на ньому видиму (або не дуже) порцію коду з Facebook, ви ділитися з ним даними про це відвідування. Цей код може виглядати як кнопка поширення сторінки в ФБ, але для того, щоб ваш візит був зареєстрований в ФБ, вам не потрібно поширювати сторінку. Вам досить просто її відвідати. Щоб картинка була повною, додам, що для збирання цих даних ФБ зовсім не обов'язково, щоб ви були в ньому залогінені або навіть зареєстровані.

Дані про наші відвідування збираються та систематизуються у великих-превеликих базах даних, користуватись якими потім можуть клієнти Facebook – тобто ті, хто платить за це гроші. (Якщо ви вважали, що є  клієнтами ФБ, мушу вас розчарувати: ви в цій схемі – товар. У вас навіть артикул є – це ваш рекламний ідентифікатор.) Отримавши доступ до цих даних, клієнти можуть тонко настроювати параметри реклами, яку вони поширюють через ФБ. Наприклад, націлюючи її на чоловіків у віці 18-35 років, які неодружені та полюбляють мотоцикли. Тобто відвідують веб-сайти мотоклубів та ділерів і не дай боже колись клікали посилання на весільні агентства або лайкали весільні фотки із своїм обличчям десь по центрі. Якщо ви колись опинялися в ситуації, коли шукали певний товар в інтернеті, а потім заходили в ФБ та одразу ж натикалися на рекламу цього товару – ось вона, магія таргетованої реклами.

Але це ще пів біди: вся ця кухня відбувається в межах ФБ та більш-менш контрольована. "Соціальна мережа" (а насправді – величезний оператор персональних даних про наші дії в інтернеті та не тільки) виступає ніби посередником між нами (товаром) та рекламодавцями (клієнтами). А тепер уявіть собі, що хтось крім ФБ "сидить" на тих самих вебсайтах та збирає ту саму інформацію, але не в змозі її співставити з вашою персоною. Аж раптом він отримує ваші персональні дані та рекламний ідентифікатор, причому майже безкоштовно. На цьому в мене все.

Бережіться.