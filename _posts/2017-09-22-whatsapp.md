---
layout: post
title: WhatsApp як заміна Skype
subtitle: у бізнес-середовищі
date: 2017-09-22
author: Vlad Styran
excerpt_separator: <!-- more -->
---

Часто запитують, яка є заміна Skype у бізнес-середовищі. Здається, тепер я маю відповідь. Якщо колеги Andrey Loginov та Kostiantyn Korsun мене підтримають, можемо зробити це фірмовою порадою.

TL;RD: WhatsApp group chats.

Тепер докладніше: чому не Skype, та чому саме WhatsApp.
<!-- more -->

Не Skype з багатьох причин, але назву дві. По-перше, у Microsoft ну дуже високий профіль загроз, адже їхні продукти використовуються чи не усіма компаніями та урядами на планеті. Тому, зважаючи на сучасний геополітичний клімат в кібер-просторі, сподіватися на те, що мережі цього вендора не заражені імплантатами основних учасників кібер-війни – що найменше наївно. По-друге, у Microsoft дуже широка та лояльна програма співпраці з правоохоронними органами тих держав, де у вендора є ключові сегменти ринку. Продовжуйте думку.

Чому ж WhatsApp, а не, скажімо, Telegram, Slack або Signal чи ще щось? Не Telegram, тому ж чому й не Skype. Закритий код, сумнівне походження, тісні зв'язки з геополітичними гравцями. Не Slack, тому що, вибачте, але старші люди до нього звикають дуже болісно. Молода команда користується залюбки, олдфаги – лише страждають. Не Signal, тому що, при всій повазі до рівня захисту, десктопний клієнт у вигляді Chrome-розширення – це жалюгідно. Розумію, що в противному випадку треба йти на компроміси між безпекою та зручністю, але ми хлопці дорослі і до цього готові.

Тому, WhatsApp. Достатній рівень захисту (шифрування з кінця в кінець, двохетапна автентифікація, використання Signal API тощо) + достатній рівень зручності (нормальний десктопний застосунок). З особливостей – ваш смартфон завжди повинен бути поруч, але куди зараз без нього?

Сподіваюся, це допоможе комусь позбавитися залежності від Skype в корпоративному середовищі та почати використовувати більш цивілізовані засоби спілкування. Бережіться.