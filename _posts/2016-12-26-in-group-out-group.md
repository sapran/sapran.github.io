---
layout: post
title: Групова ментальність
subtitle: або чому люди не люблять євреїв
date: 2016-12-26
author: Vlad Styran
excerpt_separator: <!-- more -->
---

Якщо ви не помітили, то зараз на хвилі "неприємного" для деяких голосування України в Радбезі ООН піднімається хвиля пропаганди під заголовком "Ви взагалі на чийому боці?" Але сьогодні не про це. Сьогодні я вам розкажу, чому люди не люблять євреїв.

![In- and out-group mentality](/img/in-out-group.jpg)
<!-- more -->

Написати цей пост я вирішив після того, як почав читати відверто пропагандистську статтю з таким само заголовком, яка, у суто маніпулятивній манері, розпочиналася тезою про те, що люди просто так ненавидять одне одного. Буцімто це їхня нормальна особливість, з цього і виходимо. Далі я не читав, і ось чому.

Люди не ненавидять одне одного, вони бояться та оминають "інших" людей, та мають природну властивість бути кращої думки про "своїх", ніж про "чужих". Насправді, це все, і тут пояснення можна завершувати, тому що ксенофобія, нацизм та антисемітизм пояснюються саме цими особливостями людської природи. Але продовжимо.

Є в соціальній психології поняття in- та out-груп. Воно досить абстрактне, але основна думка така: для кожного індивідуума є певні групи, в які він входить (сім'я, клас, коло друзів, колектив на роботі, мешканці району, міста, держави і т.і.) Так ось, наука явища полягає в тому, що люди схильні поважати, підтримувати та захищати членів своєї in-групи та їхні інтереси. При цьому все те саме помножене на -1 вони відчувають до представників out-груп, про яких вони можуть не мати жодного уявлення: важливо лише те, що вони "з ними", а не "з нами".

Якщо посидіти та подумати, то це офігєнно крутий механізм соціального самозахисту. Природа нас ним наділила, щоб ми елементарно вижили. Людина сама по собі була нічого не варта в цьому світі років так 40000 тому. Вона була слабша та повільніша майже за всіх інших тварин її розміру. Вона занадто довго мала піклуватися про своє потомство порівняно з іншими видами. Тому єдиний шлях до виживання лежав через соціальну організацію: лише разом люди могли вистояти як вид. А природі тільки цього і треба: виживи, залиши потомство, а потім давай дасвіданья.

Отже, люди почали об'єднуватися в групи, племена, етноси, нації тощо. Десь по дорозі вони почали складати основну загрозу одне для одного, тому навіть коли на планеті не залишилося видів, які могли б скласти нам конкуренцію, концепція об'єднання та протистояння все ще актуальна і є основною рушійною силою зовнішньої політики. Та, що цікаво наразі, пропаганди. Пропаганда в цьому контексті полягає в правильному формуванні уявлення населення про те, хто сьогодні "з нами", а хто ні.

Як з цим боротися? "Є два варіанти" (C). По-перше, можна переформулювати поняття "своїх" та "чужих", або знайти в різних групах якості, особливості та навіть вади, за якими їх можна абстрактно об'єднати. Або ж, і це більш швидкий та дієвий метод, треба дати двом групам-суперницям третю, позиціонуючи її як спільного ворога.

Розглянемо приклади.

Всі жителі України помітили, як під час Майдану, а пізніше – окупації Криму та частини Донбасу, в російських пропагандистських ЗМІ розпочалася тотальна кампанія під гаслом "нас хотят разъединить, нас хотят поссорить". Як психолог-аматор я бачу в цьому підлу, цинічну, але при цьому дуже професійну маніпуляцію. Таким чином РФські пропагандисти під прикриттям глубокага сажалєнія о проісходящем по суті нав'язали населенню потрібну думку: все, чуваки, ми з хохлами тепер не браття, нас роз'єднали. Ми тепер в різних групах, кінчайте вважати їх своїми. Можна брати в руки калаша і йти захищати нових своїх – тих мешканців України, які розмовляють російською. Точніше, тих з них, що рвуться до влади в східному регіоні. Ну ви поняли.

Ще один показовий приклад це антисемітизм як системний прояв концепції свої/чужі протягом тисячоліть. Іудаїзм – єдина дійсно поширена етнічна релігія, євреї – самобутня та цілісна нація, поширена майже по всій планеті. Асиміляція євреїв в країнах перебування – явище вкрай рідке. І ми можемо довго дискутувати про причини нелюбові до євреїв, але психологія за цим явищем проста: люди не люблять не євреїв, а інших. Так сталося, що бути іншими – основний зовнішній прояв єврейської культури. І політики та пропагандисти не оминають шансу скористатися цим. Навіщо? Щоб об'єднати своїх прихильників для боротьби з чужаками. Історичні приклади ми всі знаємо.

Сподіваюся, що тепер ви, читаючи та слухаючи спроби маніпулювати вами за допомогою принципу in-/out-груп, зможете їх розрізнити та дати їм відсіч. А ще, я майже впевнений, що тепер ця картинка виглядає для вас дещо по-новому.

Бережіть себе, своїх близьких, та зовсім незнайомих людей.