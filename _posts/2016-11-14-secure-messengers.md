---
layout: post
title: Мобільні месенджери
subtitle: безпечні та не дуже
date: 2016-11-14
author: Vlad Styran
excerpt_separator: <!-- more -->
---

Якби у мене був Топ-10 питань, які задають мені свідомі громадяни, які не байдужі до власної інформаційної безпеки, то на першому місці безперечно було б

> Які мобільні месенджери безпечні, а які ні?

Я спробую висловити свою професійну думку щодо цього та поширити її серед якомога ширшої аудиторії, в чому розраховую на допомогу читачів.
<!-- more -->

## tl;dr

Як і на всі інші питання у Всесвіті, на це можна відповісти або одним реченням, або в декількох томах. Отже, коротка відповідь: 

### Безпечні –

- [Signal (RedPhone & TextSecure for Android)](https://whispersystems.org/blog/signal/)
- [Ricochet](https://ricochet.im)

### Не дуже безпечні –

- [WhatsApp](https://www.whatsapp.com/)
	має/мав [потенційні вразливості реалізації протоколу Signal](https://www.theguardian.com/technology/2017/jan/13/whatsapp-backdoor-allows-snooping-on-encrypted-messages) які є наслідком необхідності [балансу безпеки та простоти використання](https://whispersystems.org/blog/there-is-no-whatsapp-backdoor/)
- [Messenger by Facebook Secret Conversations](https://www.messenger.com)
	використовує Signal API, але не за замовчуванням
- [Google Allo Incognito Mode](https://allo.google.com)
	використовує Signal API, але не за замовчуванням
- [iMessage](https://support.apple.com/explore/messages)
	здійснює End-to-End шифрування, але реалізація криптографії закрита та немає інформації щодо проходження незалежного ревю
- [Threema](https://threema.ch/en)
	використовує End-to-End шифрування, але не за замовчуванням, немає інформації щодо незалежного ревю
- [RetroShare](http://retroshare.net)
- [BlackBerry Protected](https://protect.blackberry.com/)

### Небезпечні – 

- [Viber](https://www.viber.com/)
	має/мав [вразливості бізнес-логіки](https://habrahabr.ru/post/319360/)
- [Telegram](https://telegram.org)
	здійснює шифрування End-to-End в "секретних" чатах, але криптографія пропрієтарна, немає інформації щодо незалежного ревю, [припускається наявність серйозних вразливостей](http://www.the-village.ru/village/business/news/254439-telegram)
- [Messenger by Facebook](https://www.messenger.com)
	використовує End-to-End шифрування, але не за замовчуванням, немає інформації щодо незалежного ревю

### Дуже небезпечні –

- Skype
- SnapChat
- WeChat
- Yahoo! Messenger
- BlackBerry Messenger

Тепер докладніше.

## Навіщо нам безпека миттєвих повідомлень?

Спершу давайте дамо відповідь на питання, навіщо нам безпека у програмах для обміну повідомленнями, якщо є така чудова мобільна послуга, як SMS.

По-перше, SMS – небезпечні. У своїй фундаментальній незахищеності від загроз прослуховування та втручання в спілкування абонентів, мобільні мережі перевершили навіть Інтернет. Перехоплення та підробка SMS вже давно не є задачею, яка під силу лише міжнародним шпигунам, а вартість необхідного для її здійснення обладнання весь час зменшується.

По-друге, SMS - це дорого. Місцями непристойно дорого. Спілкування за допомогою месенджерів через мобільний інтернет або WiFi набагато дешевше. При цьому воно не додає суттєвих ризиків якщо ви подбали про безпеку під час вибору інструменту спілкування.

## Які вимоги до безпеки миттєвих повідомлень?

Щоб правильно вибрати програму для листування миттєвими повідомленнями, вам потрібно дати собі відповідь на три прості питання:

1. Чи слідкують за мною міжнародні шпигуни та/або правоохоронні органи?
1. Чи хочу я зберігати історію листування?
1. Які месенджери наразі популярні серед моїх друзів та знайомих або в моєму регіоні?

Отже, давайте по-порядку.

### 1. Модель загроз

Як завжди перед вибором інструменту захисту варто поміркувати, що саме та від кого ми захищаємо.

Загалом є три основні категорії нападників у кібер-просторі: **опортуністи**, яким більше нема чим зайнятися, **кібер-злочинці**, які крадуть в нас гроші або майно, та **національні розвідувальні агенції**, які таким чином нишпорять одне за одним, борються з тероризмом, та роблять ще багато того, про що нам краще не знати. Правильно обравши рівень нападника ви зможете більш вдумливо підійти до вибору програми-месенджера.

Також, подумайте про цінність даних, які передаються, та приватність учасників листування. В нашому житті багато різних людей та рівень секретності наших стосунків з ними також різний. Конфіденційність ділового листування можна порівняти з приватністю особистих повідомлень. Дані, які передаються, адресати, які їх отримують, та навіть самі факти здійснення обміну повідомленнями нерідко є предметом цікавості людей, які можуть використати їх не на вашу користь.

### 2. "2 peer or not 2 peer…"

Миттєві повідомлення в різних месенджерах наразі передаються двома принципово різними способами: напряму відправником адресату (peer-to-peer), або через сервер. Причому модель ця дуже образна: в дійсності месенджер може фізично передавати повідомлення через сервер, але при цьому вміст повідомлення буде зашифрований з кінця в кінець (end-to-end). Тобто сервер (та його оператор) не матиме змоги отримати до нього доступ, а отже цей процес буде майже так само безпечний, як і при справжньому peer-to-peer спілкуванні. "Майже", тому що факти обміну повідомленнями все одно будуть реєструватися на сервері, а це за певних умов може бути загрозою приватності.

Як бачите, тут виникає один з класичних конфліктів між безпекою та зручністю програмного забезпечення. З одного боку, ми не хотіли б, щоб Google, Facebook та решта майкрософтів мали доступ до нашого листування. Бо хто зна, що собі думають їхні адміни, і взагалі, з ким вони потім цими даними діляться. Але з іншого боку, ми хотіли б зберегти історію листування та мати змогу відновити її на новому пристрої або після перевстановлення операційної системи або додатку месенджера.

Звичайно, під час обміну повідомленнями з увімкненим end-to-end шифруванням збереження історії можливе лише на пристроях учасників листування. Про це треба пам'ятати як перед вибором засобу листування, так і перед переїздом на нову платформу або пристрій. Багато месенджерів зберігають історію в резервних копіях, які вони створюють самостійно, або за допомогою стандартних засобів ОС.

### 3. В безпеці та не на самоті

Популярність месенджерів штука дивна та залежить від багатьох факторів, серед яких важливу роль відіграють вік користувачів та їхній ареал. Якщо у Південній Америці абсолютно усі користуються WhatsApp, то в Східній Європі найбільш поширені Viber та Telegram, причому Messenger не далеко відстав. Отже, обираючи засіб спілкування, поцікавтеся, які у цього вибору об'єктивні перспективи, щоб уникнути ролі одинака в пустелі.

---

Підведемо підсумки. З врахуванням цінності листування, приватності його учасників, та релевантних загроз, ви можете використати (або ні) повне (end-to-end) шифрування, в якому зберігається (або ні) анонімність учасників та історія повідомлень. У разі гострої необхідності в захисті, ви можете звернути увагу на те, чи проводиться(лось) для месенджера формальне дослідження безпеки з позитивним висновком.

Нижче я навожу таблицю з відомими мені характеристиками популярних месенджерів. Сподіваюся, ці результати стануть вам в нагоді під час прийняття рішення про початок або продовження використання того чи іншого засобу спілкування.

<table align="center" cellspacing="10" cellpadding="10">
	<tr align="center">
		<th>Назва</th><th>Онлайн-історія</th><th>E2E-шифрування</th><th>Анонімність</th><th>Аудит безпеки</th>
	</tr><tr>
		<th>Signal</th>
		<td align="center">-</td>
		<td align="center">+</td>
		<td align="center">-</td>
		<td align="center">+</td>
	</tr><tr>
		<th>Ricochet</th>
		<td align="center">-</td>
		<td align="center">+</td>
		<td align="center">+</td>
		<td align="center">+</td>
	</tr><tr>
		<th>WhatsApp</th>
		<td align="center">-</td>
		<td align="center">+</td>
		<td align="center">-</td>
		<td align="center">-</td>
	</tr><tr>
		<th>Viber</th>
		<td align="center">-</td>
		<td align="center">+</td>
		<td align="center">-</td>
		<td align="center">-</td>
	</tr><tr>
		<th>iMessage</th>
		<td align="center">-</td>
		<td align="center">+</td>
		<td align="center">-</td>
		<td align="center">-</td>
	</tr><tr>
		<th>RetoShare</th>
		<td align="center">-</td>
		<td align="center">+</td>
		<td align="center">+</td>
		<td align="center">-</td>
	</tr><tr>
		<th>Telegram</th>
		<td align="center">+/-</td>
		<td align="center">+/-</td>
		<td align="center">-</td>
		<td align="center">-</td>
	</tr><tr>
		<th>Messenger</th>
		<td align="center">+/-</td>
		<td align="center">+/-</td>
		<td align="center">-</td>
		<td align="center">-</td>
	</tr>
</table>

Звертаю вашу увагу на "культурні особливості" деяких популярних месенджерів. Як бачите, в залежності від того, який режим спілкування ви обрали, Telegram та Messenger можуть реєструвати ваші повідомлення на сервері, або ні. Також, у WhatsApp за замовчуванням не увімкнені повідомлення про зміни даних співрозмовників: якщо ваш контакт перевстановить додаток або іншим чином змінить ключі шифрування, WhatsApp про це промовчить. Я раджу увімкнути такі застереження в пункті меню ``Settings -> Account -> Security``.

Цілком нормально використовувати декілька різних месенджерів для різних цілей: для спілкування по роботі, з друзями та в сім'ї. А підтримка балансу між безпекою та зручністю – вашою та ваших співрозмовників – завжди є гарною ідеєю.

*Особисто я* використовую Viber та Messenger для спілкування з друзями та близькими, та Signal – для листування з клієнтами та колегами.

Залишайтеся в безпеці.

### Оновлено 2017-01-12

1. Через знайдені в них вразливості реалізації та бізнес-логіки, Viber та Telegtam 
"понижено" в рейтингу.

1. Виправлена історична несправедливість: WhatsApp, як продукт, що використовує Signal API, відправлений в першу категорію.

1. Додано Google Allo, який використовує Signal API в Incognito Mode.

1. Додано деякі пояснення щодо (не)безпеки окремих месенджерів.

1. Якщо ви хочете дізнатися більше про безпеку месенджерів, я рекомендую [цей виступ](https://media.ccc.de/v/33c3-8062-a_look_into_the_mobile_messaging_black_box).